Izražavajući tisućljetnu nacionalnu samobitnost i državnu opstojnost hrvatskoga naroda,
potvrđenu slijedom ukupnoga povijesnoga zbivanja u različitim državnim oblicima te održanjem i razvitkom
državotvorne misli o povijesnom pravu hrvatskoga naroda na punu državnu suverenost, što se očitovalo:
– u stvaranju hrvatskih kneževina u VII. stoljeću;
– u srednjovjekovnoj samostalnoj državi Hrvatskoj utemeljenoj u 9. stoljeću;
– u Kraljevstvu Hrvata uspostavljenome u 10. stoljeću;
– u održanju hrvatskoga državnog subjektiviteta u hrvatsko-ugarskoj personalnoj uniji;
– u samostalnoj i suverenoj odluci Hrvatskoga sabora godine 1527. o izboru kralja iz Habsburške
dinastije;
– u samostalnoj i suverenoj odluci Hrvatskoga sabora o pragmatičnoj sankciji iz godine 1712.;
– u zaključcima Hrvatskoga sabora godine 1848. o obnovi cjelovitosti Trojedne Kraljevine Hrvatske
pod banskom vlašću, na temelju povijesnoga, državnoga i prirodnoga prava hrvatskog naroda;
– u Hrvatsko-ugarskoj nagodbi 1868. godine o uređenju odnosa između Kraljevine Dalmacije,
Hrvatske i Slavonije i Kraljevine Ugarske na temelju pravnih tradicija obiju država i Pragmatičke sankcije iz
godine 1712.;
– u odluci Hrvatskoga sabora 29. listopada godine 1918. o raskidanju državnopravnih odnosa
Hrvatske s Austro-Ugarskom te o istodobnu pristupanju samostalne Hrvatske, s pozivom na povijesno i
prirodno nacionalno pravo, Državi Slovenaca, Hrvata i Srba, proglašenoj na dotadašnjem teritoriju
Habsburške Monarhije;
– u činjenici da odluku Narodnoga vijeća Države SHS o ujedinjenju sa Srbijom i Crnom Gorom u
Kraljevini Srba, Hrvata i Slovenaca (1. prosinca 1918. godine), poslije (3. listopada 1929. godine)
proglašenoj Kraljevinom Jugoslavijom, Hrvatski sabor nikada nije sankcionirao;
– u osnutku Banovine Hrvatske godine 1939. kojom je obnovljena hrvatska državna samobitnost u
Kraljevini Jugoslaviji;
– u uspostavi temelja državne suverenosti u razdoblju drugoga svjetskog rata, izraženoj nasuprot
proglašenju Nezavisne Države Hrvatske (1941.) u odlukama Zemaljskoga antifašističkog vijeća narodnog
oslobođenja Hrvatske (1943.), a potom u Ustavu Narodne Republike Hrvatske (1947.) i poslije u ustavima
Socijalističke Republike Hrvatske (1963. – 1990.), na povijesnoj prekretnici odbacivanja komunističkog sustava i promjena međunarodnog poretka u Europi, hrvatski je narod na prvim demokratskim izborima
(godine 1990.), slobodno izraženom voljom potvrdio svoju tisućgodišnju državnu samobitnost.
– u novom Ustavu Republike Hrvatske (1990.) i pobjedi hrvatskog naroda i hrvatskih branitelja u
pravednom, legitimnom, obrambenom i oslobodilačkom Domovinskom ratu (1991. – 1995.) kojima je
hrvatski narod iskazao svoju odlučnost i spremnost za uspostavu i očuvanje Republike Hrvatske kao
samostalne i nezavisne, suverene i demokratske države.
(2) Polazeći od iznesenih povijesnih činjenica, te općeprihvaćenih načela u suvremenu svijetu i
neotuđivosti i nedjeljivosti, neprenosivosti i nepotrošivosti prava na samoodređenje i državnu suverenost
hrvatskog naroda, uključujući i neokrnjeno pravo na odcjepljenje i udruživanje, kao osnovnih preduvjeta za
mir i stabilnost međunarodnog poretka, Republika Hrvatska ustanovljuje se kao nacionalna država
hrvatskoga naroda i država pripadnika nacionalnih manjina: Srba, Čeha, Slovaka, Talijana, Mađara,
Židova, Nijemaca, Austrijanaca, Ukrajinaca, Rusina, Bošnjaka, Slovenaca, Crnogoraca, Makedonaca, Rusa,
Bugara, Poljaka, Roma, Rumunja, Turaka, Vlaha, Albanaca i drugih, koji su njezini državljani, kojima se
jamči ravnopravnost s građanima hrvatske narodnosti i ostvarivanje nacionalnih prava u skladu s
demokratskim normama OUN-a i zemalja slobodnoga svijeta.
(3) Poštujući, na slobodnim izborima odlučno izraženu volju hrvatskoga naroda i svih građana,
Republika Hrvatska oblikuje se i razvija kao suverena i demokratska država u kojoj se jamče i osiguravaju
ravnopravnost, slobode i prava čovjeka i državljanina, te promiče njihov gospodarski i kulturni napredak i
socijalno blagostanje.

TEMELJNE ODREDBE
Članak 1.
(1) Republika Hrvatska jedinstvena je i nedjeljiva demokratska i socijalna država.
(2) U Republici Hrvatskoj vlast proizlazi iz naroda i pripada narodu kao zajednici slobodnih i
ravnopravnih državljana.
(3) Narod ostvaruje vlast izborom svojih predstavnika i neposrednim odlučivanjem.
Članak 2.
(1) Suverenitet Republike Hrvatske neotuđiv je, nedjeljiv i neprenosiv.
(2) Suverenitet Republike Hrvatske prostire se nad njezinim kopnenim područjem, rijekama,
jezerima, prokopima, unutrašnjim morskim vodama, teritorijalnim morem te zračnim prostorom iznad tih
područja.
(3) Republika Hrvatska ostvaruje, u skladu s međunarodnim pravom, suverena prava i jurisdikciju u
morskim područjima i u podmorju Jadranskoga mora izvan državnoga područja do granica sa susjedima.
(4) Hrvatski sabor ili narod neposredno, samostalno, u skladu s Ustavom i zakonom, odlučuje:
– o uređivanju gospodarskih, pravnih i političkih odnosa u Republici Hrvatskoj;
– o očuvanju prirodnog i kulturnog bogatstva i korištenju njime;
– o udruživanju u saveze s drugim državama.
(5) Saveze s drugim državama Republika Hrvatska sklapa zadržavajući suvereno pravo da sama
odlučuje o prenesenim ovlastima i pravo da slobodno iz njih istupa.
Članak 3.
Sloboda, jednakost, nacionalna ravnopravnost i ravnopravnost spolova, mirotvorstvo, socijalna
pravda, poštivanje prava čovjeka, nepovredivost vlasništva, očuvanje prirode i čovjekova okoliša, vladavina
prava i demokratski višestranački sustav najviše su vrednote ustavnog poretka Republike Hrvatske i temelj
za tumačenje Ustava.
Članak 4.
(1) U Republici Hrvatskoj državna je vlast ustrojena na načelu diobe vlasti na zakonodavnu, izvršnu
i sudbenu a ograničena je Ustavom zajamčenim pravom na lokalnu i područnu (regionalnu) samoupravu.
(2) Načelo diobe vlasti uključuje oblike međusobne suradnje i uzajamne provjere nositelja vlasti
propisane Ustavom i zakonom.
Članak 5.
(1) U Republici Hrvatskoj zakoni moraju biti u suglasnosti s Ustavom, a ostali propisi i s Ustavom i
sa zakonom.
(2) Svatko je dužan držati se Ustava i prava i poštivati pravni poredak Republike Hrvatske.
Članak 6.
(1) Osnivanje političkih stranaka je slobodno.
(2) Unutarnje ustrojstvo političkih stranaka mora biti sukladno temeljnim ustavnim demokratskim
načelima.
(3) Stranke moraju javno polagati račun o porijeklu svojih sredstava i imovine.
(4) Protuustavne su političke stranke koje svojim programom ili nasilnim djelovanjem smjeraju
podrivanju slobodnoga demokratskog poretka ili ugrožavaju opstojnost Republike Hrvatske. O
protuustavnosti odlučuje Ustavni sud Republike Hrvatske.
(5) Zakonom se uređuje položaj i financiranje političkih stranaka.
Članak 7.
(1) Oružane snage Republike Hrvatske štite njezin suverenitet i neovisnost te brane njezinu
teritorijalnu cjelovitost.
(2) Republici Hrvatskoj pomoć u zaštiti suvereniteta i neovisnosti te obrani teritorijalne cjelovitosti
mogu pružiti i države saveznice, u skladu sa sklopljenim međunarodnim ugovorima.
(3) Oružane snage država saveznica mogu prijeći granicu i ući u Republiku Hrvatsku ili djelovati
unutar njezinih granica u skladu sa sklopljenim međunarodnim ugovorima, na temelju odluke Hrvatskoga
sabora, koju predlaže Vlada Republike Hrvatske uz prethodnu suglasnost Predsjednika Republike Hrvatske.
(4) Republika Hrvatska može pružiti pomoć državama saveznicama u slučaju oružanog napada na
jednu ili više njih u skladu sa sklopljenim međunarodnim ugovorima, na temelju odluke Hrvatskoga sabora,
koju predlaže Vlada Republike Hrvatske uz prethodnu suglasnost Predsjednika Republike Hrvatske.
(5) Oružane snage Republike Hrvatske mogu prijeći njezine granice ili djelovati preko njezinih
granica na temelju odluke Hrvatskoga sabora, koju predlaže Vlada Republike Hrvatske uz prethodnu
suglasnost Predsjednika Republike Hrvatske.
(6) Odluku iz stavka 3., 4. i 5. ovoga članka Hrvatski sabor donosi većinom glasova svih zastupnika.
(7) Ako Predsjednik Republike Hrvatske uskrati suglasnost iz stavka 3., 4. i 5. ovoga članka,
Hrvatski sabor odluku donosi dvotrećinskom većinom glasova svih zastupnika.
(8) Oružane snage Republike Hrvatske mogu prijeći granice Republike Hrvatske radi vježbi i obuke
u okviru međunarodnih organizacija kojima je Republika Hrvatska pristupila ili pristupa na temelju
međunarodnih ugovora te radi pružanja humanitarne pomoći, na temelju odluke Vlade Republike Hrvatske
uz prethodnu suglasnost Predsjednika Republike Hrvatske.
(9) Oružane snage država saveznica mogu prijeći granice Republike Hrvatske radi vježbi i obuke u
okviru međunarodnih organizacija kojima je Republika Hrvatska pristupila ili pristupa na temelju
međunarodnih ugovora te radi pružanja humanitarne pomoći, na temelju odluke Vlade Republike Hrvatske
uz prethodnu suglasnost Predsjednika Republike Hrvatske.
(10) U slučajevima predviđenim u člancima 17. i 101. Ustava, Oružane se snage mogu, ako to
zahtijeva narav pogibelji, koristiti kao pomoć policiji i drugim državnim tijelima.
(11) Oružane snage Republike Hrvatske mogu se koristiti kao pomoć i u protupožarnoj zaštiti,
spašavanju i u nadzoru i zaštiti prava Republike Hrvatske na moru.
(12) Obrambeno ustrojstvo, zapovijedanje, upravljanje i demokratski nadzor nad Oružanim snagama
Republike Hrvatske uređuju se Ustavom i zakonom.
Članak 8.
Granice se Republike Hrvatske mogu mijenjati samo odlukom Hrvatskoga sabora.
Članak 9.
(1) Hrvatsko državljanstvo, njegovo stjecanje i prestanak uređuje se zakonom.
(2) Državljanin Republike Hrvatske ne može biti prognan iz Republike Hrvatske niti mu se može
oduzeti državljanstvo, a ne može biti ni izručen drugoj državi, osim kad se mora izvršiti odluka o izručenju
ili predaji donesena u skladu s međunarodnim ugovorom ili pravnom stečevinom Europske unije.
Članak 10.
(1) Republika Hrvatska štiti prava i interese svojih državljana koji žive ili borave u inozemstvu i
promiče njihove veze s domovinom.
(2) Dijelovima hrvatskog naroda u drugim državama jamči se osobita skrb i zaštita Republike
Hrvatske.
Članak 11.
(1) Grb Republike Hrvatske povijesni je hrvatski grb čija je osnovica 25 naizmjeničnih crvenih i
bijelih (srebrenih) polja.
(2) Zastava Republike Hrvatske sastoji se od tri boje: crvene, bijele i plave, s povijesnim hrvatskim
grbom u sredini.
(3) Himna je Republike Hrvatske “Lijepa naša domovino”.
(4) Opis povijesnoga hrvatskog grba i zastave i tekst himne te uporaba i zaštita tih i drugih državnih
znamenja uređuje se zakonom.
Članak 12.
(1) U Republici Hrvatskoj u službenoj je uporabi hrvatski jezik i latinično pismo.
(2) U pojedinim lokalnim jedinicama uz hrvatski jezik i latinično pismo u službenu se uporabu može
uvesti i drugi jezik te ćirilično ili koje drugo pismo pod uvjetima propisanima zakonom.
Članak 13.
(1) Glavni je grad Republike Hrvatske Zagreb.
(2) Zakonom se uređuje položaj, djelokrug i ustroj glavnog grada Zagreba.
III. ZAŠTITA LJUDSKIH PRAVA I TEMELJNIH SLOBODA
1. ZAJEDNIČKE ODREDBE
Članak 14.
(1) Svatko u Republici Hrvatskoj ima prava i slobode, neovisno o njegovoj rasi, boji kože, spolu,
jeziku, vjeri, političkom ili drugom uvjerenju, nacionalnom ili socijalnom podrijetlu, imovini, rođenju,
naobrazbi, društvenom položaju ili drugim osobinama.
(2) Svi su pred zakonom jednaki.
Članak 15.
(1) U Republici Hrvatskoj jamči se ravnopravnost pripadnicima svih nacionalnih manjina.
(2) Ravnopravnost i zaštita prava nacionalnih manjina uređuje se ustavnim zakonom koji se donosi
po postupku za donošenje organskih zakona.
(3) Zakonom se može, pored općega biračkog prava, pripadnicima nacionalnih manjina osigurati
posebno pravo da biraju svoje zastupnike u Hrvatski sabor.
(4) Pripadnicima svih nacionalnih manjina jamči se sloboda izražavanja nacionalne pripadnosti,
slobodno služenje svojim jezikom i pismom i kulturna autonomija.
Članak 16.
(1) Slobode i prava mogu se ograničiti samo zakonom da bi se zaštitila sloboda i prava drugih ljudi
te pravni poredak, javni moral i zdravlje.
(2) Svako ograničenje slobode ili prava mora biti razmjerno naravi potrebe za ograničenjem u
svakom pojedinom slučaju.
Članak 17.
(1) U doba ratnog stanja ili neposredne ugroženosti neovisnosti i jedinstvenosti države, te velikih
prirodnih nepogoda pojedine slobode i prava zajamčena Ustavom mogu se ograničiti. O tome odlučuje
Hrvatski sabor dvotrećinskom većinom svih zastupnika, a ako se Hrvatski sabor ne može sastati, na prijedlog
Vlade i uz supotpis predsjednika Vlade, Predsjednik Republike.
(2) Opseg ograničenja mora biti primjeren naravi pogibelji, a za posljedicu ne može imati
nejednakost osoba s obzirom na rasu, boju kože, spol, jezik, vjeru, nacionalno ili socijalno podrijetlo.
(3) Niti u slučaju neposredne opasnosti za opstanak države ne može se ograničiti primjena odredbi
Ustava o pravu na život, zabrani mučenja, surovog ili ponižavajućeg postupanja ili kažnjavanja, o pravnoj
određenosti kažnjivih djela i kazni, te o slobodi misli, savjesti i vjeroispovijedi.
Članak 18.
(1) Jamči se pravo na žalbu protiv pojedinačnih pravnih akata donesenih u postupku prvog stupnja
pred sudom ili drugim ovlaštenim tijelom.
(2) Pravo na žalbu može biti iznimno isključeno u slučajevima određenima zakonom ako je
osigurana druga pravna zaštita.
Članak 19.
(1) Pojedinačni akti državne uprave i tijela koja imaju javne ovlasti moraju biti utemeljeni na
zakonu.
(2) Zajamčuje se sudska kontrola zakonitosti pojedinačnih akata upravnih vlasti i tijela koja imaju
javne ovlasti.
Članak 20.
Tko se ogriješi o odredbe Ustava o ljudskim pravima i temeljnim slobodama, osobno je odgovoran i
ne može se opravdati višim nalogom.
2. OSOBNE I POLITIČKE SLOBODE I PRAVA
Članak 21.
(1) Svako ljudsko biće ima pravo na život.
(2) U Republici Hrvatskoj nema smrtne kazne.
Članak 22.
(1) Čovjekova je sloboda i osobnost nepovrediva.
(2) Nikomu se ne smije oduzeti ili ograničiti sloboda, osim kada je to određeno zakonom, o čemu
odlučuje sud.
Članak 23.
(1) Nitko ne smije biti podvrgnut bilo kakvu obliku zlostavljanja ili, bez svoje privole, liječničkim ili
znanstvenim pokusima.
(2) Zabranjen je prisilni i obvezatni rad.
Članak 24.
(1) Nitko ne može biti uhićen ili pritvoren bez pisanoga, sudbenog i na zakonu utemeljenog naloga.
Takav nalog mora biti pročitan i uručen uhićeniku prilikom oduzimanja slobode.
(2) Bez sudbenoga naloga redarstvo može uz obvezu da je odmah preda sudu uhititi osobu protiv
koje postoji osnovana sumnja da je počinila teško kazneno djelo određeno zakonom. Uhićena osoba mora
odmah na način njoj razumljiv biti obaviještena o razlozima uhićenja, te o svojim pravima utvrđenima
zakonom.
(3) Svaka se osoba koja je uhićena ili pritvorena ima pravo žaliti sudu, koji će bez odgode odlučiti o
zakonitosti lišenja slobode.
Članak 25.
(1) Sa svakim se uhićenikom i osuđenikom mora postupati čovječno i poštivati njegovo
dostojanstvo.
(2) Tko je god pritvoren i optužen zbog kaznenog djela, ima pravo u najkraćem roku, određenom
zakonom, biti izveden pred sud i u zakonskom roku oslobođen ili osuđen.
(3) Pritvorenik se, uz zakonsko jamstvo, može pustiti da se brani sa slobode.
(4) Svatko tko je bio nezakonito lišen slobode ili osuđen ima, u skladu sa zakonom, pravo na odštetu
i javnu ispriku.
Članak 26.
Svi su državljani Republike Hrvatske i stranci jednaki pred sudovima i drugim državnim i inim
tijelima koja imaju javne ovlasti.
Članak 27.
Odvjetništvo kao samostalna i neovisna služba osigurava svakome pravnu pomoć, u skladu sa
zakonom.
Članak 28.
Svatko je nedužan i nitko ga ne može smatrati krivim za kazneno djelo dok mu se pravomoćnom
sudskom presudom ne utvrdi krivnja.
Članak 29.
(1) Svatko ima pravo da zakonom ustanovljeni neovisni i nepristrani sud pravično i u razumnom
roku odluči o njegovim pravima i obvezama, ili o sumnji ili optužbi zbog kažnjivog djela.
(2) U slučaju sumnje ili optužbe zbog kažnjivog djela osumnjičenik, okrivljenik ili optuženik ima
pravo:
– da u najkraćem roku bude obaviješten potanko i na jeziku koji razumije o naravi i razlozima
optužbe koja se diže protiv njega i o dokazima koji ga terete,
– da ima odgovarajuće vrijeme i mogućnost za pripremu obrane,
– na branitelja i nesmetano uspostavljanje veze s braniteljem, i s tim pravom mora biti upoznat,
– da se brani sam ili uz branitelja po vlastitom izboru, a ako nema dovoljno sredstava da plati
branitelja, ima pravo na besplatnog branitelja pod uvjetom propisanim zakonom,
– da mu se sudi u njegovoj nazočnosti, ukoliko je dostupan sudu,
– da ispituje ili dade ispitati svjedoke optužbe i da zahtijeva da se osigura nazočnost i ispitivanje
svjedoka obrane pod istim uvjetima kao i svjedoka optužbe,
– na besplatnu pomoć tumača ako ne razumije ili ne govori jezik koji se upotrebljava na sudu.
(3) Osumnjičenik, okrivljenik i optuženik ne smije se siliti da prizna krivnju.
(4) Dokazi pribavljeni na nezakonit način ne mogu se uporabiti u sudskom postupku.
(5) Kazneni postupak može se pokrenuti samo pred sudom na zahtjev ovlaštenog tužitelja.
Članak 30.
Kaznena osuda za teška i osobito nečasna kaznena djela može, u skladu sa zakonom, imati za
posljedicu gubitak stečenih ili zabranu stjecanja na određeno vrijeme nekih prava na obavljanje određenih
poslova, ako to zahtijeva zaštita pravnog poretka.
Članak 31.
(1) Nitko ne može biti kažnjen za djelo koje prije nego je počinjeno nije bilo utvrđeno zakonom ili
međunarodnim pravom kao kazneno djelo, niti mu se može izreći kazna koja nije bila određena zakonom.
Ako zakon nakon počinjenog djela odredi blažu kaznu, odredit će se takva kazna.
(2) Nikome se ne može ponovno suditi niti ga se može kazniti u kaznenom postupku za kazneno
djelo za koje je već pravomoćno oslobođen ili osuđen u skladu sa zakonom.
(3) Samo se zakonom, u skladu s Ustavom i međunarodnim ugovorom, mogu propisati slučajevi i
razlozi za obnovu postupka iz stavka 2. ovoga članka.
(4) Ne zastarijevaju kaznena djela ratnog profiterstva, kao ni kaznena djela iz procesa pretvorbe i
privatizacije, počinjena u vrijeme Domovinskog rata i mirne reintegracije, ratnog stanja i neposredne
ugroženosti neovisnosti i teritorijalne cjelovitosti države, propisana zakonom, ili ona koja ne zastarijevaju
prema međunarodnom pravu. Imovinska korist, ostvarena tim djelima ili povezana s njima, oduzet će se.
Članak 32.
(1) Svatko tko se zakonito nalazi na teritoriju Republike Hrvatske ima pravo slobodno se kretati i
birati boravište.
(2) Svaki državljanin Republike Hrvatske ima pravo u bilo koje doba napustiti teritorij države i
naseliti se trajno ili privremeno u inozemstvu i bilo kada se vratiti u domovinu.
(3) Pravo kretanja na teritoriju Republike Hrvatske, pravo ulaska u nju i izlaska iz nje može se
iznimno ograničiti zakonom, ako je to nužno radi zaštite pravnog poretka, ili zdravlja, prava i sloboda
drugih.
Članak 33.
(1) Strani državljanin i osobe bez državljanstva mogu dobiti utočište u Republici Hrvatskoj, osim ako
su progonjeni za nepolitičke zločine i djelatnosti oprečne temeljnim načelima međunarodnog prava.
(2) Stranac koji se zakonito nalazi na teritoriju Republike Hrvatske ne može biti protjeran ni izručen
drugoj državi, osim kad se mora izvršiti odluka donesena u skladu s međunarodnim ugovorom i zakonom.
Članak 34.
(1) Dom je nepovrediv.
(2) Samo sud može obrazloženim pisanim nalogom utemeljenim na zakonu odrediti da se dom ili
drugi prostor pretraži.
(3) Pravo je stanara da on ili njegov zastupnik i obvezatno dva svjedoka budu nazočni pri pretrazi
doma ili drugoga prostora.
(4) U skladu s uvjetima što ih predviđa zakon, redarstvene vlasti mogu i bez sudskog naloga ili
privole držatelja stana ući u dom ili prostorije te izvršiti pretragu bez nazočnosti svjedoka, ako je to
neophodno radi izvršenja naloga o uhićenju ili radi hvatanja počinitelja kaznenog djela odnosno otklanjanja
ozbiljne opasnosti po život i zdravlje ljudi ili imovinu većeg opsega.
(5) Pretraga radi pronalaženja ili osiguranja dokaza za koje postoji osnovana vjerojatnost da se
nalaze u domu počinitelja kaznenog djela, može se poduzeti samo u nazočnosti svjedoka.
Članak 35.
Svakom se jamči štovanje i pravna zaštita njegova osobnog i obiteljskog života, dostojanstva, ugleda
i časti.
Članak 36.
(1) Sloboda i tajnost dopisivanja i svih drugih oblika općenja zajamčena je i nepovrediva.
(2) Samo se zakonom mogu propisati ograničenja nužna za zaštitu sigurnosti države ili provedbu
kaznenog postupka.
Članak 37.
(1) Svakom se jamči sigurnost i tajnost osobnih podataka. Bez privole ispitanika, osobni se podaci
mogu prikupljati, obrađivati i koristiti samo uz uvjete određene zakonom.
(2) Zakonom se uređuje zaštita podataka te nadzor nad djelovanjem informatičkih sustava u državi.
(3) Zabranjena je uporaba osobnih podataka suprotna utvrđenoj svrsi njihovoga prikupljanja.
Članak 38.
(1) Jamči se sloboda mišljenja i izražavanja misli.
(2) Sloboda izražavanja misli obuhvaća osobito slobodu tiska i drugih sredstava priopćavanja,
slobodu govora i javnog nastupa i slobodno osnivanje svih ustanova javnog priopćavanja.
(3) Zabranjuje se cenzura. Novinari imaju pravo na slobodu izvještavanja i pristupa informaciji.
(4) Jamči se pravo na pristup informacijama koje posjeduju tijela javne vlasti. Ograničenja prava na
pristup informacijama moraju biti razmjerna naravi potrebe za ograničenjem u svakom pojedinom slučaju te
nužna u slobodnom i demokratskom društvu, a propisuju se zakonom.
(5) Jamči se pravo na ispravak svakomu komu je javnom viješću povrijeđeno Ustavom i zakonom
utvrđeno pravo.
Članak 39.
Zabranjeno je i kažnjivo svako pozivanje ili poticanje na rat ili uporabu nasilja, na nacionalnu,
rasnu ili vjersku mržnju ili bilo koji oblik nesnošljivosti.
Članak 40.
Jamči se sloboda savjesti i vjeroispovijedi i slobodno javno očitovanje vjere ili drugog uvjerenja.
Članak 41.
(1) Sve vjerske zajednice jednake su pred zakonom i odvojene od države
(2) Vjerske zajednice slobodne su, u skladu sa zakonom, javno obavljati vjerske obrede, osnivati
škole, učilišta, druge zavode, socijalne i dobrotvorne ustanove te upravljati njima, a u svojoj djelatnosti
uživaju zaštitu i pomoć države.
Članak 42.
Svakom se priznaje pravo na javno okupljanje i mirni prosvjed u skladu sa zakonom.
Članak 43.
(1) Svakom se jamči pravo na slobodno udruživanje radi zaštite njihovih probitaka ili zauzimanja za
socijalna, gospodarska, politička, nacionalna, kulturna ili druga uvjerenja i ciljeve. Radi toga svatko može
slobodno osnivati sindikate i druge udruge, uključivati se u njih ili iz njih istupati u skladu sa zakonom.
(2) Pravo slobodnog udruživanja ograničeno je zabranom nasilnog ugrožavanja demokratskoga
ustavnog poretka, te neovisnosti, jedinstvenosti i teritorijalne cjelovitosti Republike Hrvatske.
Članak 44.
Svaki državljanin Republike Hrvatske ima pravo, pod jednakim uvjetima, sudjelovati u obavljanju
javnih poslova i biti primljen u javne službe.
Članak 45.
(1) Hrvatski državljani s navršenih 18 godina (birači) imaju opće i jednako biračko pravo u izborima
za Hrvatski sabor, Predsjednika Republike Hrvatske i Europski parlament te u postupku odlučivanja na
državnom referendumu, u skladu sa zakonom.
(2) U izborima za Hrvatski sabor birači koji nemaju prebivalište u Republici Hrvatskoj imaju pravo
izabrati tri zastupnika, u skladu sa zakonom.
(3) U izborima za Hrvatski sabor, Predsjednika Republike Hrvatske i Europski parlament te u
postupku odlučivanja na državnom referendumu biračko se pravo ostvaruje na neposrednim izborima tajnim
glasovanjem, pri čemu birači koji nemaju prebivalište u Republici Hrvatskoj ostvaruju biračko pravo na
biračkim mjestima u sjedištima diplomatsko-konzularnih predstavništava Republike Hrvatske u stranoj
državi u kojoj prebivaju.
(4) U izborima za Hrvatski sabor, Predsjednika Republike Hrvatske i Europski parlament te u
postupku odlučivanja na državnom referendumu ostvarivanje biračkog prava Republika Hrvatska osigurava i
svojim državljanima s prebivalištem u Republici Hrvatskoj koji se u doba izbora zateknu izvan njezinih
granica tako da mogu glasovati u sjedištima diplomatsko-konzularnih predstavništava Republike Hrvatske u
stranoj državi u kojoj se nalaze ili na koji drugi način određen zakonom.
Članak 46.
Svatko ima pravo slati predstavke i pritužbe, davati prijedloge državnim i drugim javnim tijelima i
dobiti na njih odgovor.
Članak 47.
(1) Vojna obveza i obrana Republike Hrvatske dužnost je svih za to sposobnih državljana.
(2) Dopušten je prigovor savjesti onima koji poradi svojih vjerskih ili moralnih nazora nisu pripravni
sudjelovati u obavljanju vojničkih dužnosti u oružanim snagama. Te su osobe obvezane ispunjavati druge
dužnosti određene zakonom.
3. GOSPODARSKA, SOCIJALNA I KULTURNA PRAVA
Članak 48.
(1) Jamči se pravo vlasništva.
(2) Vlasništvo obvezuje. Nositelji vlasničkog prava i njihovi korisnici dužni su pridonositi općem
dobru.
(3) Strana osoba može stjecati pravo vlasništva uz uvjete određene zakonom.
(4) Jamči se pravo nasljeđivanja.
Članak 49.
(1) Poduzetnička i tržišna sloboda temelj su gospodarskog ustroja Republike Hrvatske.
(2) Država osigurava svim poduzetnicima jednak pravni položaj na tržištu. Zabranjena je zlouporaba
monopolskog položaja određenog zakonom.
(3) Država potiče gospodarski napredak i socijalno blagostanje građana i brine se za gospodarski
razvitak svih svojih krajeva.
(4) Prava stečena ulaganjem kapitala ne mogu se umanjiti zakonom niti drugim pravnim aktom.
(5) Inozemnom ulagaču jamči se slobodno iznošenje dobiti i uloženog kapitala.
Članak 50.
(1) Zakonom je moguće u interesu Republike Hrvatske ograničiti ili oduzeti vlasništvo, uz naknadu
tržišne vrijednosti.
(2) Poduzetnička se sloboda i vlasnička prava mogu iznimno ograničiti zakonom radi zaštite interesa
i sigurnosti Republike Hrvatske, prirode, ljudskog okoliša i zdravlja ljudi.
Članak 51.
(1) Svatko je dužan sudjelovati u podmirenju javnih troškova, u skladu sa svojim gospodarskim
mogućnostima.
(2) Porezni se sustav temelji na načelima jednakosti i pravednosti.
Članak 52.
(1) More, morska obala i otoci, vode, zračni prostor, rudno blago i druga prirodna bogatstva, ali i
zemljište, šume, biljni i životinjski svijet, drugi dijelovi prirode, nekretnine i stvari od osobitog kulturnoga,
povijesnoga, gospodarskog i ekološkog značenja, za koje je zakonom određeno da su od interesa za
Republiku Hrvatsku, imaju njezinu osobitu zaštitu.
(2) Zakonom se određuje način na koji dobra od interesa za Republiku Hrvatsku mogu upotrebljavati
i iskorištavati ovlaštenici prava na njima i vlasnici, te naknada za ograničenja kojima su podvrgnuti.
Članak 53.
(1) Hrvatska narodna banka je središnja banka Republike Hrvatske.
(2) Hrvatska narodna banka je samostalna i neovisna i o svom radu izvješćuje Hrvatski sabor.
(3) Hrvatskom narodnom bankom upravlja i njezinim poslovanjem rukovodi guverner Hrvatske
narodne banke.
(4) Ustrojstvo, cilj, zadaci i nadležnost Hrvatske narodne banke uređuju se zakonom.
Članak 54.
(1) Državni ured za reviziju je najviša revizijska institucija Republike Hrvatske, koja je samostalna i
neovisna u svom radu.
(2) Državnim uredom za reviziju upravlja glavni državni revizor koji o njegovu radu izvješćuje
Hrvatski sabor.
(3) Osnivanje, ustrojstvo, nadležnost i način rada Državnog ureda za reviziju uređuju se zakonom.
Članak 55.
(1) Svatko ima pravo na rad i slobodu rada.
(2) Svatko slobodno bira poziv i zaposlenje i svakomu je pod jednakim uvjetima dostupno svako
radno mjesto i dužnost.
Članak 56.
(1) Svaki zaposleni ima pravo na zaradu kojom može osigurati sebi i obitelji slobodan i dostojan
život.
(2) Najduže radno vrijeme određuje se zakonom.
(3) Svaki zaposleni ima pravo na tjedni odmor i plaćeni godišnji odmor i ovih se prava ne može
odreći.
(4) Zaposleni mogu imati, u skladu sa zakonom, udjela pri odlučivanju u poduzeću.
Članak 57.
(1) Pravo zaposlenih i članova njihovih obitelji na socijalnu sigurnost i socijalno osiguranje uređuje
se zakonom i kolektivnim ugovorom.
(2) Prava u svezi s porođajem, materinstvom i njegom djece uređuju se zakonom.
Članak 58.
(1) Slabim, nemoćnima i drugim, zbog nezaposlenosti ili nesposobnosti za rad, nezbrinutim osobama
država osigurava pravo na pomoć za podmirenje osnovnih životnih potreba.
(2) Posebnu skrb država posvećuje zaštiti osoba s invaliditetom i njihovu uključivanju u društveni
život.
(3) Posebnu skrb država posvećuje zaštiti hrvatskih branitelja, hrvatskih ratnih vojnih invalida,
udovica, roditelja i djece poginulih hrvatskih branitelja.
(4) Ne može se zabraniti primanje humanitarne pomoći iz inozemstva.
Članak 59.
Svakom se jamči pravo na zdravstvenu zaštitu u skladu sa zakonom.
Članak 60.
(1) Radi zaštite svojih gospodarskih i socijalnih interesa, svi zaposleni imaju pravo osnivati sindikate
i slobodno u njih stupati i iz njih istupati.
(2) Sindikati mogu osnivati svoje saveze i udruživati se u međunarodne sindikalne organizacije.
(3) U oružanim snagama i redarstvu zakonom se može ograničiti sindikalno organiziranje.
(4) Poslodavci imaju pravo osnivati udruge i slobodno u njih stupati i iz njih istupati.
Članak 61.
(1) Jamči se pravo na štrajk.
(2) U oružanim snagama, redarstvu, državnoj upravi i javnim službama određenima zakonom može
se ograničiti pravo na štrajk.
Članak 62.
(1) Obitelj je pod osobitom zaštitom države.
(2) Brak i pravni odnosi u braku, izvanbračnoj zajednici i obitelji uređuju se zakonom.
Članak 63.
Država štiti materinstvo, djecu i mladež te stvara socijalne, kulturne, odgojne, materijalne i druge
uvjete kojima se promiče ostvarivanje prava na dostojan život.
Članak 64.
(1) Roditelji su dužni odgajati, uzdržavati i školovati djecu te imaju pravo i slobodu da samostalno
odlučuju o odgoju djece.
(2) Roditelji su odgovorni osigurati pravo djetetu na potpun i skladan razvoj njegove osobnosti.
(3) Tjelesno i duševno oštećeno i socijalno zapušteno dijete ima pravo na osobitu njegu, obrazovanje
i skrb.
(4) Djeca su dužna brinuti se za stare i nemoćne roditelje.
(5) Država osobitu skrb posvećuje maloljetnicima bez roditelja i onima za koje se ne brinu roditelji.
Članak 65.
(1) Dužnost je svih da štite djecu i nemoćne osobe.
(2) Djeca ne mogu biti primljena na rad prije zakonom određene dobi niti smiju biti prisiljavana na
rad koji štetno utječe na njihovo zdravlje ili ćudoređe, niti im se takav rad smije dopustiti.
(3) Mladež, majke i osobe s invaliditetom imaju pravo na osobitu zaštitu na radu.
Članak 66.
(1) Obrazovanje je u Republici Hrvatskoj svakomu dostupno, pod jednakim uvjetima, u skladu s
njegovim sposobnostima.
(2) Obvezno obrazovanje je besplatno u skladu sa zakonom.
Članak 67.
Uz uvjete propisane zakonom mogu se osnivati privatne škole i učilišta.
Članak 68.
(1) Jamči se autonomija sveučilišta.
(2) Sveučilište samostalno odlučuje o svom ustrojstvu i djelovanju, u skladu sa zakonom.
Članak 69.
(1) Jamči se sloboda znanstvenoga, kulturnog i umjetničkog stvaralaštva.
(2) Država potiče i pomaže razvitak znanosti, kulture i umjetnosti.
(3) Država štiti znanstvena, kulturna i umjetnička dobra kao duhovne narodne vrednote.
(4) Jamči se zaštita moralnih i materijalnih prava koja proistječu iz znanstvenoga, kulturnog,
umjetničkog, intelektualnog i drugog stvaralaštva.
(5) Država potiče i pomaže skrb o tjelesnoj kulturi i športu.
Članak 70.
(1) Svatko ima pravo na zdrav život.
(2) Država osigurava uvjete za zdrav okoliš.
(3) Svatko je dužan, u sklopu svojih ovlasti i djelatnosti, osobitu skrb posvećivati zaštiti zdravlja
ljudi, prirode i ljudskog okoliša.

 USTROJSTVO DRŽAVNE VLASTI
 1. HRVATSKI SABOR
Članak 71.
Hrvatski sabor je predstavničko tijelo građana i nositelj zakonodavne vlasti u Republici Hrvatskoj.
Članak 72.
Hrvatski sabor ima najmanje 100, a najviše 160 zastupnika koji se, na temelju općeg i jednakoga
biračkog prava, biraju neposredno tajnim glasovanjem.
Članak 73.
(1) Zastupnici se u Hrvatski sabor biraju na vrijeme od četiri godine.
(2) Zakonom se određuje broj, uvjeti i postupak izbora zastupnika u Hrvatski sabor.
Članak 74.
(1) Izbori se za zastupnike u Hrvatski sabor održavaju najkasnije 60 dana nakon isteka mandata ili
raspuštanja Hrvatskoga sabora.
(2) Prvo zasjedanje Hrvatskoga sabora održava se najkasnije 20 dana nakon provedenih izbora.
(3) Hrvatski sabor konstituira se izborom predsjednika na prvoj sjednici na kojoj je nazočna većina
zastupnika.
Članak 75.
(1) Zastupnici u Hrvatskom saboru nemaju obvezujući mandat.
(2) Zastupnici u Hrvatskom saboru primaju stalnu novčanu naknadu i imaju druga prava određena
zakonom.
Članak 76.
(1) Zastupnici u Hrvatskom saboru imaju imunitet.
(2) Zastupnik ne može biti pozvan na kaznenu odgovornost, pritvoren ili kažnjen za izraženo
mišljenje ili glasovanje u Hrvatskom saboru.
(3) Zastupnik ne može biti pritvoren niti se protiv njega može pokrenuti kazneni postupak bez
odobrenja Hrvatskoga sabora.
(4) Zastupnik može biti pritvoren bez odobrenja Hrvatskoga sabora samo ako je zatečen da vrši
kažnjivo djelo za koje je propisana kazna zatvora u trajanju dužem od pet godina. O takvom se slučaju
izvješćuje predsjednika Hrvatskoga sabora.
(5) Ako Hrvatski sabor nije na okupu, odobrenje da se zastupnik liši slobode ili da se protiv njega
nastavi kazneni postupak daje i o njegovu pravu na imunitet odlučuje mandatno-imunitetno povjerenstvo, s
time što njegovu odluku mora naknadno potvrditi Hrvatski sabor.
Članak 77.
Trajanje mandata zastupnicima u Hrvatskom saboru može se zakonom produžiti samo u slučaju rata
ili u slučajevima iz članka 17. i 101. Ustava.
Članak 78.
(1) Hrvatski sabor može se raspustiti radi raspisivanja prijevremenih izbora, ako to odluči većina
svih zastupnika.
(2) Predsjednik Republike može sukladno odredbama članka 104. Ustava, raspustiti Hrvatski sabor.
Članak 79.
(1) Hrvatski sabor redovito zasjeda dva puta godišnje: prvi put, između 15. siječnja i 15. srpnja i
drugi put, između 15. rujna i 15. prosinca.
(2) Hrvatski sabor zasjeda izvanredno na zahtjev Predsjednika Republike, Vlade ili većine
zastupnika.
(3) Predsjednik Hrvatskoga sabora može uz prethodno pribavljeno mišljenje klubova zastupnika
parlamentarnih stranaka sazvati Hrvatski sabor na izvanredno zasjedanje.
Članak 80.
(1) Hrvatski sabor ima predsjednika i jednog ili više podpredsjednika.
(2) Unutarnje ustrojstvo i način rada Hrvatskoga sabora uređuje se poslovnikom.
(3) Poslovnik se donosi većinom glasova svih zastupnika.
Članak 81.
Hrvatski sabor:
– odlučuje o donošenju i promjeni Ustava,
– donosi zakone,
– donosi državni proračun,
– odlučuje o ratu i miru,
– donosi akte kojima izražava politiku Hrvatskoga sabora,
– donosi Strategiju nacionalne sigurnosti i Strategiju obrane Republike Hrvatske,
– ostvaruje građanski nadzor nad oružanim snagama i službama sigurnosti Republike Hrvatske,
– odlučuje o promjeni granica Republike Hrvatske,
– raspisuje referendum,
– obavlja izbore, imenovanja i razrješenja, u skladu s Ustavom i zakonom,
– nadzire rad Vlade Republike Hrvatske i drugih nositelja javnih dužnosti odgovornih Hrvatskom
saboru, u skladu s Ustavom i zakonom,
– daje amnestiju za kaznena djela,
– obavlja druge poslove utvrđene Ustavom.
Članak 82.
(1) Ako Ustavom nije drugačije određeno, Hrvatski sabor donosi odluke većinom glasova ukoliko je
na sjednici nazočna većina zastupnika.
(2) Zastupnici glasuju osobno.
Članak 83.
(1) Zakone (organski zakoni) kojima se uređuju prava nacionalnih manjina Hrvatski sabor donosi
dvotrećinskom većinom glasova svih zastupnika.
(2) Zakone (organski zakoni) kojima se razrađuju Ustavom utvrđena ljudska prava i temeljne
slobode, izborni sustav, ustrojstvo, djelokrug i način rada državnih tijela te ustrojstvo i djelokrug lokalne i
područne (regionalne) samouprave Hrvatski sabor donosi većinom glasova svih zastupnika.
(3) Odluku iz članka 8. Ustava Hrvatski sabor donosi dvotrećinskom većinom glasova svih
zastupnika.
Članak 84.
Sjednice su Hrvatskoga sabora javne.
Članak 85.
Pravo predlagati zakone ima svaki zastupnik, klubovi zastupnika i radna tijela Hrvatskoga sabora te
Vlada Republike Hrvatske.
Članak 86.
(1) Zastupnici Hrvatskoga sabora imaju pravo postavljati Vladi Republike Hrvatske i pojedinim
ministrima zastupnička pitanja.
(2) Najmanje jedna desetina zastupnika Hrvatskoga sabora može podnijeti interpelaciju o radu Vlade
Republike Hrvatske ili pojedinog njezinog člana.
(3) Postavljanje zastupničkih pitanja i podnošenje interpelacije pobliže se uređuju poslovnikom.
Članak 87.
(1) Hrvatski sabor može raspisati referendum o prijedlogu za promjenu Ustava, o prijedlogu zakona
ili o drugom pitanju iz svog djelokruga.
(2) Predsjednik Republike može na prijedlog Vlade i uz supotpis predsjednika Vlade raspisati
referendum o prijedlogu promjene Ustava ili o drugom pitanju za koje drži da je važno za neovisnost,
jedinstvenost i opstojnost Republike Hrvatske.
(3) O pitanjima iz stavka 1. i 2. ovoga članka Hrvatski sabor će raspisati referendum u skladu sa
zakonom ako to zatraži deset posto od ukupnog broja birača u Republici Hrvatskoj.
(4) Na referendumu se odlučuje većinom birača koji su pristupili referendumu.
(5) Odluka donosena na referendumu obvezatna je.
(6) O referendumu se donosi zakon. Zakonom se mogu propisati i uvjeti za održavanje
savjetodavnog referenduma.
Članak 88.
(1) Hrvatski sabor može, najviše na vrijeme od godinu dana, ovlastiti Vladu Republike Hrvatske da
uredbama uređuje pojedina pitanja iz njegova djelokruga, osim onih koja se odnose na razradu Ustavom
utvrđenih ljudskih prava i temeljnih sloboda, nacionalna prava, izborni sustav, ustrojstvo, djelokrug i način
rada državnih tijela i lokalne samouprave.
(2) Uredbe na temelju zakonske ovlasti ne mogu djelovati unatrag.
(3) Uredbe donesene na temelju zakonske ovlasti prestaju vrijediti istekom roka od godinu dana od
dana dobivene ovlasti, ako Hrvatski sabor ne odluči drukčije.
Članak 89.
(1) Predsjednik Republike proglasit će zakone u roku od osam dana od kada su izglasani u
Hrvatskom saboru.
(2) Ako Predsjednik Republike smatra da proglašeni zakon nije u skladu s Ustavom, može pokrenuti
postupak za ocjenu ustavnosti zakona pred Ustavnim sudom Republike Hrvatske.
Članak 90.
(1) Prije nego što stupe na snagu zakoni i drugi propisi državnih tijela objavljuju se u “Narodnim
novinama”, službenom listu Republike Hrvatske.
(2) Propisi tijela koja imaju javne ovlasti prije stupanja na snagu moraju biti objavljeni na dostupan
način u skladu sa zakonom.
(3) Zakon stupa na snagu najranije osmi dan od dana njegove objave, osim ako nije zbog osobito
opravdanih razloga zakonom drukčije određeno.
(4) Zakoni i drugi propisi državnih tijela i tijela koja imaju javne ovlasti ne mogu imati povratno
djelovanje.
(5) Iz posebno opravdanih razloga samo pojedine odredbe zakona mogu imati povratno djelovanje.
Članak 91.
(1) Državni se prihodi i rashodi utvrđuju u državnom proračunu.
(2) Hrvatski sabor donosi državni proračun većinom glasova svih zastupnika.
(3) U zakonu čija primjena traži financijska sredstva, moraju se predvidjeti njihovi izvori.
Članak 92.
(1) Hrvatski sabor može osnivati istražna povjerenstva za svako pitanje od javnog interesa.
(2) Istražna povjerenstva imaju sastav, djelokrug i ovlasti u skladu sa zakonom.
(3) Predsjednika istražnog povjerenstva bira većina zastupnika iz reda oporbenih zastupnika.
Članak 93.
(1) Pučki je pravobranitelj opunomoćenik Hrvatskoga sabora za promicanje i zaštitu ljudskih prava i
sloboda utvrđenih Ustavom, zakonima i međunarodnim pravnim aktima o ljudskim pravima i slobodama
koje je prihvatila Republika Hrvatska.
(2) Svatko može podnijeti pritužbu pučkom pravobranitelju ako smatra da su, uslijed nezakonitog ili
nepravilnog rada državnih tijela, tijela lokalne i područne (regionalne) samouprave i tijela s javnim
ovlastima, ugrožena ili povrijeđena njegova ustavna ili zakonska prava.
(3) Pučkog pravobranitelja bira Hrvatski sabor na vrijeme od osam godina. Pučki pravobranitelj
samostalan je i neovisan u svom radu.
(4) Uvjeti za izbor i razrješenje pučkog pravobranitelja i njegovih zamjenika, djelokrug i način rada
uređuju se zakonom. Zakonom se, radi zaštite temeljnih ustavnih prava, pučkom pravobranitelju mogu
povjeriti i određene ovlasti u odnosu na pravne i fizičke osobe.
(5) Pučki pravobranitelj i ostali opunomoćenici Hrvatskoga sabora za promicanje i zaštitu ljudskih
prava i temeljnih sloboda imaju imunitet kao i zastupnici u Hrvatskom saboru.
2. PREDSJEDNIK REPUBLIKE HRVATSKE
Članak 94.
(1) Predsjednik Republike Hrvatske predstavlja i zastupa Republiku Hrvatsku u zemlji i inozemstvu.
(2) Predsjednik Republike brine se za redovito i usklađeno djelovanje te za stabilnost državne vlasti.
(3) Predsjednik Republike odgovara za obranu neovisnosti i teritorijalne cjelovitosti Republike
Hrvatske.
Članak 95.
(1) Predsjednik Republike bira se na temelju općeg i jednakoga biračkog prava na neposrednim
izborima tajnim glasovanjem na vrijeme od pet godina.
(2) Nitko ne može biti biran više od dva puta za Predsjednika Republike.
(3) Predsjednik Republike bira se većinom svih birača koji su glasovali. Ako ni jedan od kandidata
ne dobije takvu većinu, izbor se ponavlja nakon 14 dana.
(4) Na ponovljenom izboru pravo da budu birani imaju dva kandidata koja su u prvom glasovanju
dobili najviše glasova. Ako koji od tih kandidata odustane, pravo da bude ponovno biran stječe kandidat koji
je sljedeći po broju dobivenih glasova.
(5) Izbor Predsjednika Republike obavlja se najmanje 30, a najviše 60 dana prije isteka mandata.
(6) Prije preuzimanja dužnosti, Predsjednik Republike pred predsjednikom Ustavnog suda Republike
Hrvatske polaže svečanu prisegu kojom se obvezuje na vjernost Ustavu.
(7) Izbor Predsjednika Republike, prisega i njeno polaganje uređuje se zakonom.
Članak 96.
(1) Predsjednik Republike ne može obavljati nijednu drugu javnu ili profesionalnu dužnost.
(2) Nakon izbora Predsjednik Republike podnosi ostavku na članstvo u političkoj stranci, o čemu
obavještava Hrvatski sabor.
Članak 97.
(1) U slučaju kraće spriječenosti uslijed odsutnosti, bolesti ili korištenja godišnjeg odmora,
Predsjednik Republike može povjeriti predsjedniku Hrvatskoga sabora da ga zamjenjuje. O povratku na
dužnost odlučuje Predsjednik Republike.
(2) U slučaju duže spriječenosti uslijed bolesti ili nesposobnosti, a posebno ako Predsjednik
Republike nije u stanju odlučiti o povjeravanju dužnosti privremenom zamjeniku, predsjednik Hrvatskoga sabora preuzima dužnost privremenog predsjednika Republike na temelju odluke Ustavnog suda. Ustavni
sud o tome odlučuje na prijedlog Vlade.
(3) U slučaju smrti, ostavke koja se podnosi predsjedniku Ustavnog suda Republike Hrvatske i o
kojoj se obavještava predsjednik Hrvatskoga sabora, ili kada Ustavni sud utvrdi razloge za prestanak
mandata Predsjednika Republike, dužnost privremenog predsjednika Republike po sili Ustava preuzima
predsjednik Hrvatskoga sabora.
(4) Kada predsjednik Hrvatskoga sabora kao privremeni predsjednik Republike donosi akt o
proglašenju zakona, akt supotpisuje predsjednik Vlade Republike Hrvatske.
(5) Izbori za novog Predsjednika Republike moraju se održati u roku od 60 dana od dana
preuzimanja dužnosti privremenog predsjednika Republike sukladno stavku 3. ovoga članka.
Članak 98.
Predsjednik Republike:
– raspisuje izbore za Hrvatski sabor i saziva ga na prvo zasjedanje,
– raspisuje referendum u skladu s Ustavom,
– povjerava mandat za sastavljanje Vlade osobi koja, na temelju raspodjele zastupničkih mjesta u
Hrvatskom saboru i obavljenih konzultacija, uživa povjerenje većine svih zastupnika,
– daje pomilovanja,
– dodjeljuje odlikovanja i priznanja određena zakonom,
– obavlja druge dužnosti određene Ustavom.
Članak 99.
(1) Predsjednik Republike i Vlada Republike Hrvatske surađuju u oblikovanju i provođenju vanjske
politike.
(2) Predsjednik Republike, na prijedlog Vlade i uz supotpis predsjednika Vlade, odlučuje o osnivanju
diplomatskih misija i konzularnih ureda Republike Hrvatske u inozemstvu.
(3) Predsjednik Republike, na prijedlog Vlade i uz mišljenje nadležnog odbora Hrvatskoga sabora,
donosi odluku o postavljanju i opozivu šefova diplomatskih misija Republike Hrvatske u inozemstvu, uz
prethodni supotpis predsjednika Vlade Republike Hrvatske.
(4) Predsjednik Republike prima vjerodajnice i opozivna pisma inozemnih šefova diplomatskih
misija.
Članak 100.
(1) Predsjednik Republike vrhovni je zapovjednik oružanih snaga Republike Hrvatske.
(2) Predsjednik Republike imenuje i razrješuje vojne zapovjednike, u skladu sa zakonom.
(3) Na temelju odluke Hrvatskoga sabora Predsjednik Republike objavljuje rat i zaključuje mir.
(4) U slučaju neposredne ugroženosti neovisnosti, jedinstvenosti i opstojnosti države Predsjednik
Republike može, uz supotpis predsjednika Vlade, narediti uporabu oružanih snaga iako nije proglašeno ratno
stanje.